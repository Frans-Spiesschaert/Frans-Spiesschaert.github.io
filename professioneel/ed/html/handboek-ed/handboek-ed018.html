<!DOCTYPE HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html>
<head>
  <meta http-equiv="Content-Type"
 content="text/html; charset=ISO-8859-15">
  <meta name="GENERATOR" content="hevea 1.07">
  <title>Teams voor Advies en Ondersteuning</title>
</head>
<body style="color: rgb(0, 0, 0); background-color: rgb(255, 204, 153);" alink="#000099" link="#000099" vlink="#990099">
<a href="handboek-ed017.html"><img src="previous_motif.gif"
 alt="Previous"> Vorige</a> <a href="index.html"><img
 src="contents_motif.gif" alt="Up"> Titelpagina</a> <a
 href="handboek-ed106.html"><img src="next_motif.gif" alt="Next"> Volgende</a>
<hr>
<h1><a name="htoc475">Hoofdstuk 17</a>. &nbsp;<a name="TAO"></a>Teams
voor Advies en Ondersteuning</h1>
<ul>
  <li><a href="handboek-ed018.html#toc89">Inleiding</a> </li>
  <li><a href="handboek-ed018.html#toc90">Een dubbele behoefte</a> </li>
  <li><a href="handboek-ed018.html#toc91">Een tweeledige structuur</a> </li>
  <li><a href="handboek-ed018.html#toc92">Doelstellingen</a> </li>
  <li><a href="handboek-ed018.html#toc93">Organisatorische aspecten</a>
  </li>
  <li><a href="handboek-ed018.html#toc94">Het eerste TAO</a> </li>
</ul>
<a name="toc89"></a>
<h2><a name="htoc476">17.1</a>&nbsp;&nbsp;Inleiding</h2>
Een systematische bevraging van het werkveld [<a
 href="handboek-ed033.html#Reg00">Van
Regenmortel e.a. 2000</a>] bevestigde
dat er niet enkel een behoefte bestaat aan ervaringsdeskundigen als
vaste schakel in een dienst, als permanente tolk en belangenbehartiger
voor de doelgroep, als partner van de hulpverlener. Er is ook vraag
naar ervaringsdeskundigen bij diensten en organisaties, voor wie het
niet zinvol lijkt of haalbaar is om een ervaringsdeskundige permanent
in dienst te nemen.<br>
<br>
De behoefte om ervaringsdeskundigen op vraag van diensten en instanties
als consultant in het werkveld te kunnen inschakelen was De Link
bekend.
Naar analogie met de vragen die De Cirkel destijds in toenemende mate
had gekregen, dacht men dan aan formules van eenmalig, kort of
langlopend
tot en met permanent advies om aan die behoefte tegemoet te komen.
De Link had daarom vrij snel het idee opgevat dat het goed zou zijn
om daartoe te voorzien in een specifieke structuur.<br>
<br>
Nadien, onder meer in de studie in functie van het beroepsprofiel
[<a href="handboek-ed033.html#Bem03">Vandenbempt en Demeyer 2003</a>],
is duidelijk geworden dat er niet enkel een behoefte
is aan een adviesfunctie, maar dat er zeker ook nood is aan een
ondersteuningsfunctie,
die zich toespitst op de vorming van tewerkstellingsplaatsen en de
ondersteuning van ervaringsdeskundigen die in vast dienstverband werken
en van hun naaste collega's.<br>
<br>
Men achtte het aangewezen om deze beide functies te enten op eenzelfde
structuur, die <em>teams voor advies en ondersteuning</em> (TAO) <em>rond
armoede en sociale uitsluiting</em> werden gedoopt. Dit concept werd
met
de stuurgroep doorgepraat en door dit orgaan bekrachtigd. Het concept
situeerde deze TAO's op het niveau van de provincie, hoewel men van
oordeel is dat uiteindelijk de grootte van de vraag en de intensiteit
van het appèl dat op de TAO's gedaan wordt, bepalend moet zijn voor
de regionale spreiding ervan. Op termijn lijkt voor die structuur
een financiering of subsidiëring door lokale besturen, zoals steden
en provincies, dan ook meest aangewezen.<br>
<br>
Het kan wenselijk zijn om de allereerste TAO's te koppelen aan de
bestaande opleidingsplaatsen, omdat dit een aantal voordelen kan
hebben.
Het zorgt voor de nodige neutraliteit en onafhankelijkheid. Het geeft
meer garantie dat de TAO's zich kunnen profileren als
sectoroverstijgende
diensten. Nabijheid met de opleiding garandeert tevens continuïteit,
omdat er binnen de opleidingen bij de praktijkdocenten en de
ervaringsdeskundige
procesbegeleiders veel knowhow zit. Bovendien kan het inwerken van
de eerste medewerkers gemakkelijker gestalte krijgen als een Team
voor Advies en Ondersteuning nauw aansluit bij het plaatselijk
opleidingsteam
of er samen zelfs een groter team mee vormt.<br>
<br>
<a name="toc90"></a>
<h2><a name="htoc477">17.2</a>&nbsp;&nbsp;Een dubbele behoefte</h2>
<h3><a name="htoc478">17.2.1</a>&nbsp;&nbsp;Ondersteuning</h3>
<h4><a name="htoc479">17.2.1.1</a>&nbsp;&nbsp;Ondersteuning voor de
ervaringsdeskundige</h4>
<h5>Blijvende nood aan intervisie van opgeleide ervaringsdeskundigen</h5>
Reeds uit het onderzoek van het HIVA naar tewerkstellingsmogelijkheden
voor ervaringsdeskundigen in armoede was gebleken dat men er rekening
mee moest houden dat er een blijvende nood zou zijn aan intervisie
van ervaringsdeskundigen, ook na hun opleiding, dus tijdens hun
tewerkstelling [<a href="handboek-ed033.html#Reg00">Van Regenmortel
e.a. 2000</a><cite>, p. 36</cite>]. Ook cursisten in opleiding drukten
trouwens
geregeld hun bekommernis uit voor het moment waarop de opleiding gedaan
zou zijn en ze alleen en zonder verdere supervisie in het werkveld
zouden staan. Ook de eerste afgestudeerde ervaringsdeskundigen gaven
duidelijk aan dat ze de nood ervaarden aan ondersteuning tijdens hun
inschakeling in het werkveld. Het belang van verdere ondersteuning
wordt trouwens ook bevestigd door de tewerkstellingsplaatsen zelf.<br>
<br>
Deze nood werd zelfs nog eens krachtig bevestigd toen de eerste
opgeleide
ervaringsdeskundigen hun intrede deden op het werkveld, zonder dat
de TAO-structuur, die hieraan tegemoet moet komen al operationeel
was.<br>
<br>
De nood aan een gespecialiseerde intervisie voor ervaringsdeskundigen
in het werkveld lijkt trouwens nogal logisch, gezien het unieke
karakter
van de functie. <br>
<br>
In dit verband is het aangewezen om rekening te houden met de eerdere
ervaringen van intercultureel bemiddelaars, die soms oneigenlijk en
louter als taaltolk werden ingeschakeld. Op basis daarvan zijn De
Link en de ervaringsdeskundigen in het werkveld zich zeer sterk bewust
van het grote belang van het bewaken van de methodiek van
ervaringsdeskundigheid
en van de specificiteit van de functie.<br>
<br>
De behoefte aan ondersteuning vloeit dus niet enkel voort uit een
duidelijke vraag in het werkveld, maar evenzeer uit een inherente
nood aan kwaliteitszorg met betrekking tot ervaringsdeskundigheid.<br>
<br>
Het is als antwoord op deze behoeften dat De Link de oprichting van
ondersteuningsteams promoot. Zij kunnen de specificiteit van de
methodiek
van ervaringsdeskundigen helpen bewaren en de nodige ondersteuning
bieden aan ervaringsdeskundigen in het werkveld. Operationele
ondersteuningsteams
kunnen via het aanbod van permanente intervisie trouwens ook tegemoet
komen aan een aantal specifieke en tijdelijke noden van
ervaringsdeskundigen
in het werkveld, waarbij we nu even stilstaan.<br>
<br>
<h5>Steun bij een zoekende start</h5>
Verschillende van de eerste afgestudeerde ervaringsdeskundigen bleken
het niet zo gemakkelijk te hebben. Dit kwam tot uiting tijdens de
terugkomdagen. Sommige oud-cursisten hadden het lastig om hun baan
te combineren met persoonlijke moeilijkheden of met problemen in hun
thuissituatie. In sommige gevallen viel het de oud-cursist zwaar om
een full-time baan te hebben naast een zwaar huishouden.<br>
<br>
De moeilijkheden hebben vaak ook te maken met het zoeken van de
ervaringsdeskundige
naar zijn plaats, positie en rol in de organisatie, waarin hij werkt.
Verder zijn nogal wat ervaringsdeskundigen onzeker omdat de functie
van ervaringsdeskundige een totaal nieuwe functie is, die op het
terrein
nog grotendeels vorm moet krijgen. Rekening houdend met het feit dat
het pas afgestudeerde mensen betreft, die aan een tot voordien
onbestaande
functie in het werkveld gestalte moeten geven, kan men deze knelpunten
beschouwen als elementen van een logische zoektocht op onbekend
terrein.
Een belangrijke voorwaarde is dan wel dat de ruimte om te zoeken
aanwezig
is, anders bestaat het gevaar dat deze knelpunten uitgroeien tot echt
problematische situaties.<br>
<br>
<h5>Steun bij knelpunten in het persoonlijk proces</h5>
Hoewel de opleiding de periode bij uitstek is, waarin de cursist werkt
aan zijn persoonlijk proces, mag men er niet van uitgaan dat een
cursist
alle gevolgen van een leven in armoede tijdens zijn opleiding kan
verwerken en op een werkzame manier kan integreren. Ook na zijn
opleiding
kan een ervaringsdeskundige het op specifieke punten nog moeilijk
hebben en een behoefte aan ondersteuning ervaren. Welke die moeilijke
punten juist zijn, zal voor elke ervaringsdeskundige anders liggen.
De hiernavolgende voorbeelden kunnen dit punt wat verduidelijken.<br>
<br>
Nogal wat ervaringsdeskundigen ervaren hun positie als erg eenzaam.
Dit gevoel kan zelfs heel sterk leven. Het kan zowel spelen in de
persoonlijke levenssfeer als in de professionele context. Het heeft
onder meer te maken met het feit dat ervaringsdeskundigen, bijvoorbeeld
onder invloed van de opleiding, weggegroeid zijn van hun eigen
identiteit
uit het verleden en op zoek zijn naar een nieuwe identiteit en naar
een eigen positie. Het verleden van iemand die in armoede leeft is
een verleden van niet van tel zijn. Het streven naar een positie,
is een streven naar erkenning, naar bevestiging van het feit dat je
wel degelijk belangrijk bent. In de opleiding kan dit streven zich
uiten als een strijd met andere cursisten. Voor zover de
ervaringsdeskundige
hierin nog niet ten volle een evenwicht heeft gevonden, kan dit streven
zich ook in de werkrelatie uiten als een strijd met de tandempartner.<br>
<br>
Ervaringsdeskundigen kunnen het feit dat ze aangesproken worden op
hun kennis van het fenomeen armoede ervaren als erg contradictorisch
met hun gevoel nooit erkend geweest te zijn en nog steeds een strijd
te moeten voeren om erkenning te krijgen. Deze contradictie kan bij
de ervaringsdeskundige kwaadheid opwekken. Dit kan zeker het geval
zijn, wanneer hij beseft dat de betoonde interesse eigenlijk geen
interesse is in hemzelf als waardevol persoon, maar enkel in hem als
instrument dat kan bijdragen tot de hulpverlening aan de cliënt, of
nog erger, dat kan bijdragen tot de ondersteuning van de hulpverlener,
die machteloos staat tegenover het armoedeprobleem. Een machteloze
hulpverlening, die er destijds trouwens ook niet in geslaagd is om
de ervaringsdeskundige met zijn persoonlijk armoedeprobleem te helpen
en hem integendeel de hele tijd klein heeft gehouden. Deze kwaadheid
kan agressie uitlokken. Een agressie die dan gericht wordt naar een
figuur, waar die agressie niet thuis hoort. De tandempartner kan
bijvoorbeeld
zo een figuur zijn.<br>
<br>
Tegen de ervaringsdeskundige kan men wel zeggen dat men hem beschouwt
als een evenwaardige persoon, maar erkenning krijgen en zich als
volwaardige
persoon gerespecteerd weten zit ingebakken in de gevoelens van de
betrokkene. En een dergelijk gevoel heeft tijd nodig om te groeien.
Dit groeiproces van ervaringsdeskundigen in het werkveld ondersteunen
moet een bijkomend aandachtspunt zijn van de ondersteuningsteams in
het kader van hun intervisieopdracht.<br>
<br>
<h4><a name="htoc480">17.2.1.2</a>&nbsp;&nbsp;Ondersteuning voor de
collega's van de ervaringsdeskundige</h4>
Zich alleen voelen hoeft overigens geen monopolie te zijn van de
ervaringsdeskundige.
Ook bij de collega's die als opgeleide deskundige dagelijks met de
ervaringsdeskundige samenwerken, leeft vaak het gevoel er alleen voor
te staan. De zoektocht naar een goede samenwerkingsrelatie met de
ervaringsdeskundige en het feit dat de komst van een
ervaringsdeskundige
de opgeleide deskundige hoopvol kan stemmen, maar tegelijk ook onzeker
kan maken, spelen daarin ongetwijfeld een belangrijke rol. Ook bij
de opgeleide deskundige gaat het dus om erkend worden in zijn noden.
Dit in de communicatie kunnen brengen kan verbindend werken. Daarrond
niet open zijn, maakt verbinding onmogelijk. Maar ook ondersteuning
is hier zeer wenselijk om de zoektocht minder eenzaam en meer efficiënt
te maken en om het vinden van een evenwicht in de samenwerkingsrelatie
te vergemakkelijken.<br>
<br>
In het werkveld bestaat bij de collega's van de ervaringsdeskundige
ook een grote nood aan ondersteuning inzake tandemwerking. De opleiding
tot ervaringsdeskundige zelf heeft met betrekking tot het uitklaren
van het tandemconcept een belangrijke laboratoriumfunctie vervuld.
Het is dus logisch dat de moeilijkheden, die inzake de tandemwerking
in de opleiding werden ervaren, ook terug te vinden zijn op de
tewerkstellingsplaatsen.
Een ondersteuning van het werkveld rond die moeilijkheden is dus
aangewezen,
waarbij het onder meer van belang is om zeker voldoende aandacht te
besteden aan de balans tussen de opgeleide deskundige en de
ervaringsdeskundige.<br>
<br>
Intervisie van de opgeleide deskundige tandempartners van de
ervaringsdeskundige
moet dus een aandachtspunt zijn van het ondersteuningsteam. Het is
zelfs wenselijk dat niet enkel aandacht gaat naar de aparte
ondersteuning
van beide tandempartners, maar dat men ook uitdrukkelijk aandacht
besteedt aan de tandemwerking zelf via een coaching van de tandems.<br>
<br>
<h4><a name="htoc481">17.2.1.3</a>&nbsp;&nbsp;Ondersteuning voor de
tewerkstellende organisaties</h4>
Niet enkel de ervaringsdeskundigen zelf en de collega's waarmee ze
rechtstreeks samenwerken hebben behoefte aan ondersteuning. Ook bij
de organisaties die ervaringsdeskundigen tewerkstellen, stelt men
een nood vast aan vorming, supervisie en ondersteuning bij het werken
met ervaringsdeskundigen, onder meer inzake tandemwerking. Dit kwam
duidelijk tot uiting ter gelegenheid van een onderzoek van De Link
naar de eerste ervaringen op het werkveld. <br>
<br>
Samenvattend mag men stellen dat er nood is aan:
<ul>
  <li>vorming op maat ten dienste van organisaties, zowel met
betrekking
tot de missing link en armoede als in functie van de inschakeling
van ervaringsdeskundigen; </li>
  <li>een overlegforum voor tewerkstellingsplaatsen voor
ervaringsdeskundigen. </li>
</ul>
Op termijn is het wenselijk dat men komt tot een betere voorbereiding
van de werkplek, alvorens de ervaringsdeskundige er zijn intrede doet.
In die voorbereiding moet dan nagegaan worden wat, uitgaande van de
specifieke missie van de organisatie, de plaats, functie en taak van
de ervaringsdeskundige kan zijn. Wanneer dit niet gebeurt bestaat
het gevaar dat de ervaringsdeskundige in de organisatie niet de ruimte
krijgt die hij nodig heeft om zijn specifieke functie waar te maken.<br>
<br>
Eventueel kan men zich inspireren op het model dat in de opleiding
wordt gebruikt om nieuwe stageplaatsen voor te bereiden op de komst
van een stagiair-ervaringsdeskundige. Vanuit de opleiding geeft men
de stageplaats informatie over de missing link. Nadien licht de
stageplaats
toe wat de missie van de dienst is. Vervolgens wordt aan de hand van
al die informatie samen gezocht naar een mogelijke positie voor de
ervaringsdeskundige. Belangrijk is dat dit proces de organisatie aan
het denken zet over welke betekenis de ervaringsdeskundige er kan
hebben. Het is vanzelfsprekend dat de organisatie een dergelijk
denkproces
ook op gang laat komen bij de mensen die rechtstreeks met de
ervaringsdeskundige
zullen samenwerken. Welke consequenties zal de komst van een
ervaringsdeskundige
hebben voor hen? Eens deze processen op gang gebracht zijn, is het
van belang dat de organisatie de ruimte neemt om dat denkproces
effectief
te laten uitmonden in duidelijke beslissingen en beleidskeuzes.<br>
<br>
<h3><a name="htoc482">17.2.2</a>&nbsp;&nbsp;Advies en vorming</h3>
Uit het reeds aangehaalde onderzoek van het HIVA [<a
 href="handboek-ed033.html#Reg00">Van
Regenmortel e.a. 2000</a>] was
ook nog duidelijk naar voor gekomen dat de behoefte aan
ervaringsdeskundigheid
in het werkveld niet volledig zou gedekt worden door het inschakelen
van ervaringsdeskundigen in diensten en organisaties als vaste kracht.
Er blijkt ook een behoefte te bestaan aan een tijdelijke inzet van
ervaringsdeskundigheid in heel uiteenlopende gevallen.<br>
<br>
Het kan gaan om een behoefte aan een eenmalig advies, zoals
bijvoorbeeld
wanneer een voorziening in de bijzondere jeugdzorg in een bepaald
hulpverleningsdossier is vastgelopen en de behoefte voelt aan een
ervaringsdeskundige om eens samen de knelpunten in dit dossier grondig
te bekijken.<br>
<br>
Het kan ook gaan om de vraag van een dienst die een onderzoek wenst
op te zetten en gedurende een aantal maanden een ervaringsdeskundige
wenst in te huren om dit onderzoek mee te sturen en op te volgen.<br>
<br>
Het kan zelfs gaan om een behoefte aan permanent advies. Zoals bij
een dienst die graag heeft dat alle teamvergaderingen systematisch
door een ervaringsdeskundige worden bijgewoond. Of zoals het geval
zou zijn in de veronderstelling dat de Commissie Welzijn van het Vlaams
Parlement op een bepaald moment zou beslissen dat een vaste
aanwezigheid
van een ervaringsdeskundige tijdens de vergaderingen van de commissie
en bij de voorbereiding ervan erg zinvol zou zijn.<br>
<br>
Beroep kunnen doen op een adviesfunctie kan heel interessant zijn
voor beleidsinstanties. In de lijn hiervan kreeg het ondersteuningsteam
in Vlaams-Brabant bijvoorbeeld vanuit de provincie de specifieke
opdracht
om alle beleidsnota's van de verschillende departementen binnen de
provincie mee te lezen en te beoordelen op hun kwaliteit en eventuele
blinde vlekken ten aanzien van mensen in armoede. Alle bestaande
goedgekeurde
nota's werden nagekeken op hun gelijke kansengehalte. Het team stond
eveneens de verschillende departementen bij en gaf suggesties bij
het formuleren van strategische doelen in het kader van het gelijke
kansenbeleid van de provincie.<br>
<br>
De Teams voor Advies en Ondersteuning zijn dus een plaats waar
opgeleide
deskundigen en ervaringsdeskundigen samenwerken en waaraan vragen
voor <em>advies</em> kunnen gesteld worden.<br>
<br>
Een andere grote opdracht voor deze teams is het geven van <em>vorming</em>
aan organisaties. Uit een onderzoek van de onderzoeksgroep OASeS in
opdracht van de provincie Antwerpen in 2002 en uit de reacties op
een studiedag in West-Vlaanderen in november van dat jaar bleek dat
de nood aan vorming in het werkveld en bij openbare besturen groot
is. Hier gaat het dan om instanties die (nog) niet werken met
ervaringsdeskundigen.
Vorming is in dit verband te zien als sensibilisatie rond armoede
en rond het idee van de missing link meer in het bijzonder. Het blijft
belangrijk om zowel het beleid als mensen en organisaties in het
werkveld
te wijzen op de kloof tussen henzelf en de mensen uit de armoede
waarvoor
ze werken. Dit besef bij de organisaties is een noodzakelijke
voorwaarde
om de inschakeling van ervaringsdeskundigen mogelijk te maken. Deze
vorming kan dan bestaan uit het geven van informatie en feedback over
armen en armoede, maar ook uit supervisie en intervisie aan teams
van hulp- en dienstverleners of beleidsmensen.<br>
<br>
<a name="toc91"></a>
<h2><a name="htoc483">17.3</a>&nbsp;&nbsp;Een tweeledige structuur</h2>
Opdat ook in het takenpakket van deze Teams voor Advies en
Ondersteuning
zichtbaar zou zijn aan welke dubbele behoefte ze beantwoorden, werd
een structuur, bestaande uit twee afdelingen uitgetekend: een
adviesbureau
en een ondersteuningsteam.<br>
<br>
<h3><a name="htoc484">17.3.1</a>&nbsp;&nbsp;Adviesbureau</h3>
Het adviesbureau kan gezien worden als een team van
ervaringsdeskundigen
en opgeleide deskundigen dat ter beschikking staat van het werkveld.
Op dit team kan een beroep gedaan worden door diensten, organisaties
en besturen voor interventies. In beginsel betalen deze instanties
voor het consult.<br>
<br>
Aan de ervaringsdeskundigen die in een dergelijk team werkzaam zijn,
geeft dit het voordeel dat ze volledig onafhankelijk kunnen werken
en dat ze elkaar kunnen ondersteunen in hun rol als ervaringsdeskundige.<br>
<br>
Uiteraard kan een dergelijke adviesfunctie slechts functioneren indien
men er van buitenaf een beroep op wil doen. Dit betekent dat deze
adviesbureaus er moeten in slagen om hun aanbod naar de buitenwereld
toe heel duidelijk te profileren. Een belangrijke klemtoon die men
in de profilering van het aanbod van de TAO's niet uit het oog mag
verliezen, is het feit dat de adviesverlening door ervaringsdeskundigen
veelal concreet gestalte krijgt in de vorm van <em>samen doen met,</em>
<em>meedoen</em> met. De praktijk van het werken met
ervaringsdeskundigen
heeft namelijk aangetoond dat veel van de waarde die een
ervaringsdeskundige
te bieden heeft, slechts zichtbaar wordt en kan overdedragen worden
als men ook effectief een aantal zaken samen doet met die
ervaringsdeskundige.
In die zin is het in het kader van de adviesfunctie van de TAO's zeker
niet overbodig om het belang van dit samen doen te onderstrepen. Het
concept van adviseren wordt immers vaak geassocieerd met praten over
en nauwelijks met samen doen, terwijl dit laatste wezenlijk is, waar
het gaat om het inhuren van ervaringsdeskundigheid.<br>
<br>
<h3><a name="htoc485">17.3.2</a>&nbsp;&nbsp;Ondersteuningsteam</h3>
Het ondersteuningsteam kan gezien worden als een antwoord op de
duidelijke
behoefte aan een goede opvolging van de specificiteit van de methodiek
van ervaringsdeskundigheid, inclusief het ingang doen vinden van een
nieuwe visie op armoedebestrijding, waarin de missing link een centrale
plaats inneemt. Het ondersteuningsteam zorgt voor een soort van
kwaliteitsbewaking,
zowel ten aanzien van de ervaringsdeskundigen zelf als met betrekking
tot hun inschakeling in het werkveld. De ervaring met intercultureel
bemiddelaars heeft immers, zoals reeds gezegd, geleerd dat de functie
niet altijd even zuiver bleef nadat de mensen in het werkveld stonden.
Door in het ondersteuningsteam vorming en supervisie te bieden aan
zowel ervaringsdeskundigen als aan de collega's die met hen samenwerken
en aan de andere medewerkers van de organisatie, wil men meer garanties
inbouwen dat de ervaringsdeskundigen effectief hun brugfunctie tussen
werkers en mensen in armoede blijven waarmaken.<br>
<br>
In een ondersteuningsteam moet minstens een tandem van een
ervaringsdeskundige
en een opgeleide deskundige beschikbaar zijn. Die vervult ten aanzien
van ervaringsdeskundigen die op vaste basis aan een organisatie
verbonden
zijn, de functie van intervisie- en steunstructuur. Hierdoor kunnen
deze ervaringsdeskundigen in vast dienstverband sterker staan bij
het bewaken van hun specifieke functie binnen de organisatie en kunnen
ze beter nagaan in hoeverre er ook daadwerkelijk op het terrein
positieve
effecten van hun interventies waar te nemen zijn.<br>
<br>
Toen de eerste cursisten afstudeerden waren de ondersteuningsteams
nog niet operationeel. Dat er desondanks wel degelijk behoefte aan
ondersteuning was, wordt treffend geïllustreerd door het feit dat
meerdere oud-cursisten op wekelijkse basis met elkaar afspraken om
onder elkaar werkervaringen te kunnen uitwisselen. Ook de stuurgroep
achtte bij het opmaken van de planning rond deze ondersteuningsteams
een wekelijkse frequentie van dergelijke contacten in een eerste
periode
aangewezen. Toch ging de stuurgroep van de verwachting uit dat de
behoeften van ervaringsdeskundigen terzake mettertijd kunnen evolueren,
zodat dan andere formules van ondersteuning meer aangewezen worden.<br>
<br>
Niet enkel was bij de eerste oud-cursisten de behoefte aan supervisie
manifest. Ook vanuit de werkplekken van de ervaringsdeskundigen kwamen
signalen over een nood aan ondersteuning. De inschakeling van
ervaringsdeskundigen
in armoede en sociale uitsluiting in een organisatie is immers een
complexe opdracht en geenszins evident. In afwachting dat er
provinciale
ondersteuningsteams operationeel worden, nam De Link zich voor om
ad interim tot op zekere hoogte zelf deze ondersteuning te bieden.
De supervisietandem van De Link werd gedeeltelijk vrijgesteld om die
taak op zich te nemen en op aanvraag ervaringsdeskundigen op de
werkplek
te gaan opzoeken. Daarnaast organiseerde De Link de eerste jaren voor
afgestudeerde ervaringsdeskundigen tweemaandelijkse terugkomdagen
om op een systematische wijze tot op zekere hoogte tegemoet te komen
aan de behoefte aan supervisie en intervisie.<br>
<br>
<a name="toc92"></a>
<h2><a name="htoc486">17.4</a>&nbsp;&nbsp;Doelstellingen</h2>
Door het koppelen van de beide functies, namelijk ondersteunen en
adviseren, kunnen in het kader van de Teams voor Advies en
Ondersteuning
volgende doelstellingen gebundeld worden:
<ol type="1">
  <li>Adviseren en vormen
    <ol type="a">
      <li>Vormen en sensibiliseren rond de armoedeproblematiek en meer
bepaald
met betrekking tot de missing link. </li>
      <li>Aanbieden van vorming op maat ten behoeve van organisaties,
en dit
zowel met betrekking tot de missing link en de armoedeproblematiek,
als met betrekking tot het inschakelen van en samenwerken met
ervaringsdeskundigen. </li>
      <li>Advies verlenen ten behoeve van lokale besturen en
organisaties met
betrekking tot bepaalde concrete situaties. </li>
      <li>Ombudsfunctie. </li>
      <li>Ter beschikking houden van ervaringsdeskundigen en van
tandems van
ervaringsdeskundigen en opgeleide deskundigen ten behoeve van
consultopdrachten
in het werkveld en het beleid. </li>
      <li>Het bevorderen van de participatie van kansarmen aan het
beleid door
het stimuleren van overleg. </li>
      <li>Onderzoek: mee sturen van onderzoekswerk naar de
armoedeproblematiek,
zoals vragenlijsten bijsturen, suggesties doen rond de manier van
bevragen, mee helpen bij het uitvoeren van het onderzoek en bij het
interpreteren van de onderzoeksresultaten. </li>
      <li>Beleidssignalering en beleidsadvisering, zowel ten aanzien
van de
provinciale overheid als ten aanzien van lokale besturen. </li>
    </ol>
  </li>
  <li>Ondersteunen
    <ol type="a">
      <li>Bieden van een overlegforum voor stage- en
tewerkstellingsplaatsen
van ervaringsdeskundigen. Dit is zowel bedoeld voor de directe
collega's
van de ervaringsdeskundige als voor de mensen die instaan voor het
beleid van de organisatie. </li>
      <li>Aanbieden van intervisie, supervisie en een overlegforum aan
ervaringsdeskundigen
in dienstverband. </li>
      <li>Bewaken van de functie en het profiel van de professionele
ervaringsdeskundige. </li>
      <li>Een permanente voorbeeldfunctie vervullen door alle taken in
tandemverband
te vervullen. </li>
    </ol>
  </li>
</ol>
<a name="toc93"></a>
<h2><a name="htoc487">17.5</a>&nbsp;&nbsp;Organisatorische aspecten</h2>
<h3><a name="htoc488">17.5.1</a>&nbsp;&nbsp;Ingericht door De Link</h3>
Omdat het belangrijk is dat de teams voor advies en ondersteuning
onafhankelijk kunnen opereren en met het oog op het bewaren van een
conceptuele en methodische consistentie, is het aangewezen dat de
teams voor advies en ondersteuning inzake armoede en sociale
uitsluiting
nauw verbonden blijven met De Link. Dit kan bijvoorbeeld in de vorm
van afdelingen van De Link, die onafhankelijk werken en een gescheiden
boekhouding voeren, terwijl het formele werkgeversschap berust bij
De Link. Overigens kunnen de subsidiërende overheden betrokken worden
bij het beheer van deze teams, bijvoorbeeld via een lidmaatschap van
de algemene vergadering van De Link.<br>
<br>
<h3><a name="htoc489">17.5.2</a>&nbsp;&nbsp;Gesubsidieerd door
provinciale en lokale besturen</h3>
De Teams voor Advies en Ondersteuning hebben een regionaal bereik,
waarbij de grootte van de bediende regio kan variëren. Deze regionale
benadering maakt het mogelijk dat zich rond een TAO een netwerk vormt
van organisaties die zich verenigd voelen rond de armoedeproblematiek,
en die, ofwel op permanente basis een ervaringsdeskundige
tewerkstellen,
of beroep doen op het Team voor Advies en Ondersteuning voor een
consultformule.
Een TAO kan dan maximaal een gebied ter grootte van een provincie
bedienen.<br>
<br>
Over het algemeen zijn de provinciebesturen het idee van
ervaringsdeskundigen
en het idee om een Team voor Advies en Ondersteuning mee op te starten
en te subsidiëren gunstig gezind. Provincies willen echter voor de
projecten die ze ondersteunen doorgaans dat er ook nog een andere
financieringsbron is. Dit is zeker het geval voor de TAO's omdat de
kostprijs ervan relatief hoog is in verhouding tot het budget voor
subsidies waarover een provincie beschikt. In principe wil De Link
de lokale besturen en in het bijzonder de steden, waarin een TAO zich
vestigt, graag als cofinancier betrekken.<br>
<br>
<h3><a name="htoc490">17.5.3</a>&nbsp;&nbsp;Medewerkers</h3>
Een Team voor Advies en Ondersteuning bestaat bij voorkeur uit een
1/2 fte coördinator, 1 fte opgeleide deskundige met een A1
opleidingsniveau
en 2 fte opgeleide ervaringsdeskundigen. In een eerste fase kan een
dergelijk team van start gaan met een fulltime vormingswerker en een
fulltime opgeleide ervaringsdeskundige.<br>
<br>
<h3><a name="htoc491">17.5.4</a>&nbsp;&nbsp;Taken van de medewerkers</h3>
Veel van het advies- en ondersteuningswerk dat binnen een TAO wordt
gepresteerd gebeurt in een tandem van een ervaringsdeskundige en een
opgeleide deskundige.<br>
<br>
<h4><a name="htoc492">17.5.4.1</a>&nbsp;&nbsp;Ervaringsdeskundige</h4>
De ervaringsdeskundige is een betekenisverlener, die informeert over
de armoederealiteit en die de leefwereld van kansarmen duidt vanuit
zijn eigen verruimde armoede-ervaring. De concrete invulling van deze
zeer algemeen geformuleerde taakomschrijving zal in belangrijke mate
bepaald worden door de concrete advies- of ondersteuningsopdracht
waaraan men op een bepaald moment werkt. De mogelijke taken van een
ervaringsdeskundige, zoals die in het beroepsprofiel van de
ervaringsdeskundige
werden beschreven [<a href="handboek-ed033.html#Bem03">Vandenbempt en
Demeyer 2003</a><cite>, p. 16-22</cite>] en de beginselen van het
tandemconcept (<small>zie <a href="handboek-ed004.html#tandemconcept">paragraaf
3.6</a>.</small>) zijn in dit verband ongetwijfeld de belangrijkste
inspiratiebronnen.<br>
<br>
In het concept van het TAO is het heel belangrijk om extra aandacht
te besteden aan de behoefte aan voldoende voeding voor de
ervaringsdeskundige
medewerker. Die voeding haalt de ervaringsdeskundige uit het contact
met de doelgroep, zodat hij er vanuit zijn gevoel ook echt voeling
mee kan blijven houden.<br>
<br>
<h4><a name="htoc493">17.5.4.2</a>&nbsp;&nbsp;Opgeleide deskundige</h4>
De opgeleide deskundige zal instaan voor het aanbrengen van
ordeningsstructuur
en het leveren van denkkaders vanuit zijn specifieke competentie.
Indien van toepassing, behoort ook het bewaken van groepsprocessen
tot zijn taak. Daarnaast zal hij zeker ingeschakeld worden wanneer
een adviesvraag van een dienst veel voorkennis vraagt over die dienst
of over de werking van de sector.<br>
<br>
Ook deze taakomschrijving is erg algemeen geformuleerd, omdat ze sterk
afhankelijk kan zijn van de concrete advies- of ondersteuningsopdracht
waaraan men op een bepaald moment werkt. Ook voor de opgeleide
deskundige
in een TAO is het belangrijk zich bij zijn taakuitoefening te laten
inspireren door de beginselen van het tandemconcept.<br>
<br>
<h4><a name="htoc494">17.5.4.3</a>&nbsp;&nbsp;Coördinator</h4>
De coördinator organiseert de dienst, verzamelt en delegeert info-
en vormingsaanvragen en organiseert de overlegfora. Het behoort tevens
tot zijn taak om de dienst en zijn werking bekend te maken in het
werkveld. Hij informeert diensten over het aanbod en over wat het
aanbod inhoudt. <br>
<br>
<h3><a name="htoc495">17.5.5</a>&nbsp;&nbsp;Verloning van de medewerkers</h3>
Uiteraard gelden de bedenkingen die reeds eerder werden geformuleerd
in verband met de verloning van ervaringsdeskundigen in het werkveld (<small>zie
hiervoor <a href="handboek-ed014.html#verloning">paragraaf 13.8</a>.</small>)
eveneens voor de verloning van de ervaringsdeskundige in een Team
voor Advies en Ondersteuning.<br>
<br>
Aangezien de opleiding tot ervaringsdeskundige zich situeert op het
niveau B2 stelt zich uiteraard het probleem in een Team voor Advies
en Ondersteuning dat er een ongelijke verloning zou zijn van de
ervaringsdeskundigen
en de opgeleide deskundigen, indien men de verloning enkel zou baseren
op het opleidingsniveau. En toch zijn de taken van de opgeleide
deskundige
en de ervaringsdeskundige zeker binnen dit werkverband gelijkwaardig.
Een essentiële voorwaarde trouwens, wil de complementariteit tussen
ervaringsdeskundige en opgeleide deskundige functioneren.<br>
<br>
Op grond daarvan is De Link er heel sterk voor gewonnen om in een
Team voor Advies en Ondersteuning een functieverloning toe te passen.
De deskundigheid die de ervaringsdeskundige inbrengt laat zich immers
niet enkel vatten in het niveau van het diploma. Ook de ervaringskennis
maakt een essentieel deel uit van de deskundigheid van de
ervaringsdeskundige.<br>
<br>
Het voorstel om een functie-verloning en geen diploma-verloning te
hanteren was een punt van discussie in de bespreking met het RISO
Vlaams-Brabant en de provincie Vlaams-Brabant, die een eerste TAO
realiseerden. Het loslaten van een diploma-gerelateerde inschaling
werd niet weerhouden, maar toch bleek men het idee van een
functie-verloning
niet ongenegen. Uiteindelijk leidde dit tot de afspraak dat bij de
ervaringsdeskundige elke vijf jaar levenservaring zou gelden als een
jaar relevante beroepservaring.<br>
<br>
Dit is een voorbeeld van een goede praktijk. Het toont aan dat het
wel degelijk mogelijk is om het onderscheid in verloning tussen de
ervaringsdeskundige en de personen waarmee hij in een complementaire
functie samenwerkt, zo klein mogelijk te houden. Door het erkennen
van de waarde van levensanciënniteit erkent men in feite die
levensanciënniteit
als een <em>elders verworven competentie</em> die noodzakelijk is om
de functie van ervaringsdeskundige kwaliteitsvol te vervullen. De
erkenning van levensanciënniteit als een factor die van invloed is
op de verloning van de ervaringsdeskundige, draagt ook bij tot het
vermijden van werkloosheidsvallen.<br>
<br>
<h3><a name="htoc496">17.5.6</a>&nbsp;&nbsp;Betaalde dienstverlening</h3>
In het concept van het TAO is het de bedoeling dat organisaties en
diensten die er een beroep op doen, kunnen verzocht worden om hiervoor
een vergoeding te betalen. Een deel van de operationele kosten van
een TAO zouden dus gerecupereerd kunnen worden via de aangeboden
dienstverlening.
Het kan aangewezen zijn om hierin onderscheid te maken naargelang
de aard van de vraag en de draagkracht van de vraagsteller. Maar het
behoort uiteraard aan de subsidiërende overheid om uit te maken of
ze voor het TAO een aantal kosten wil doorrekenen, en eventueel aan
wie wel of niet en aan welke kostprijs. Het is dus de bevoegdheid
van de subsidiërende overheid om terzake concrete regels vast te
leggen.
Gezien de loonkost van de medewerkers van een TAO, kan een bedrag
van 37,5 ¤ gelden als een mogelijke richtprijs voor de kostprijs per
uur en per persoon van de dienstverlening van het TAO. Hier bovenop
kunnen verplaatsingskosten komen. Bij langer lopende externe opdrachten
kan het eventueel meer aangewezen zijn om een kostprijs te berekenen
op basis van een deel van de loonkost van de betrokken medewerkers.<br>
<br>
<h3><a name="htoc497">17.5.7</a>&nbsp;&nbsp;Samenwerking met
verenigingen waar armen het woord nemen</h3>
Vragen in verband met vorming en sensibilisatie kunnen erg van elkaar
verschillen. Niet alle vragen sluiten even dicht aan bij de
kerncompetenties
van een TAO. Enkel vorming en sensibilisatie over de missing link
en ervaringsdeskundigheid behoren tot die kerncompetenties.<br>
<br>
Vragen in verband met vorming over armoede in het algemeen kunnen
ook tot de competentie behoren van verenigingen waar armen het woord
nemen, voor zover die verenigingen het zelf als één van hun opdrachten
zien om over dit onderwerp vorming te geven. In dat geval kunnen
dergelijke
vormingsaanvragen naar zo een vereniging verwezen worden.<br>
<br>
Ook sommige vragen voor advies met betrekking tot een bepaald thema
kunnen soms beter doorverwezen worden naar een vereniging waar armen
het woord nemen, voor zover het een thema betreft, waarrond door die
specifieke vereniging reeds onderzoek werd verricht.<br>
<br>
Met het oog op een goede afstemming en samenwerking met verenigingen
waar armen het woord nemen is het noodzakelijk om blijvend oog te
hebben voor het verschil in methodiek tussen ervaringsdeskundigen
en die verenigingen.<br>
<br>
<a name="toc94"></a>
<h2><a name="htoc498">17.6</a>&nbsp;&nbsp;Het eerste TAO</h2>
Op basis van het ideeëngoed van De Link over het Team voor Advies
en Ondersteuning werd een overleg opgestart met de provincie
Vlaams-Brabant
met het oog op het realiseren van een TAO. Het voor dat territorium
bevoegde RISO werd door de provincie bij dit project betrokken.<br>
<br>
Het allereerste Team voor Advies en Ondersteuning, dat hieruit ontstond
en gedurende een periode van anderhalf jaar werkzaam was, ging
effectief
van start op 1 januari 2003 en had in een eerste fase voornamelijk
tot taak een interne adviesfunctie te vervullen. Dit wil zeggen een
adviesfunctie die zich richt op de diverse afdelingen van de
provinciale
administratie. Het team werd ook betrokken bij vormingsinitiatieven
van de provincie, zoals bijvoorbeeld de vorming van baliepersoneel
van lokale openbare besturen, en bij concrete projecten van provinciale
diensten, waarin de participatie van de doelgroep een belangrijk
aandachtspunt
is. Ook lokale besturen deden een beroep op het team, bijvoorbeeld
in functie van het ontwikkelen van een lokaal sociaal beleid.<br>
<br>
De aard van het werk, namelijk beleidsadvisering, vraagt een groot
abstractieniveau vanwege de ervaringsdeskundige. In het licht hiervan
is het belangrijk dat men er zoveel mogelijk naar streeft om in het
takenpakket van de ervaringsdeskundige voldoende ruimte te laten voor
rechtstreeks contact met de doelgroep. Het systematisch inbouwen van
rechtstreekse contacten met de doelgroep in het takenpakket van zoveel
mogelijk ambtenaren kan een betere afstemming van het beleid op de
noden en verzuchtingen van die doelgroep bevorderen. De
ervaringsdeskundige
kan hierin een belangrijke faciliterende rol spelen.<br>
<br>
In het perspectief van de provinciale administratie kaderde het TAO
in het gehele armoedebeleid van de provincie. De participatie van
armen aan het provinciaal beleid is daarin reeds van bij het begin
(1998) een belangrijke beleidslijn. Zelfs bij het ontwikkelen van
die beleidslijn werd reeds rechtstreeks samengewerkt met de doelgroep.
Één van de belangrijkste signalen die de betrokkenen aan de provinciale
administratie meegaven was: tracht doorheen je acties respect voor
de doelgroep te laten spreken.<br>
<br>
Dit kreeg zijn vertaling in twee concrete beleidslijnen. De eerste
beleidslijn kan men omschrijven als inclusieve beleidsvoering, wat
wil zeggen dat men bij om het even welke beleidsmaatregel zoveel
mogelijk
moet rekening houden met de doelgroep. De tweede beleidslijn is het
bevorderen van rechtstreekse participatie door de doelgroep. Rekening
houden met de doelgroep kan maar echt goed lopen als men ook
rechtstreeks
contact heeft met mensen uit die doelgroep.<br>
<br>
De participatie van de doelgroep kreeg vorm via een dubbel spoor.
Enerzijds via het installeren van een advies- en participatieraad
bij de provincie, waardoor ook in het interne beleid en in de interne
processen een rechtstreekse confrontatie werd ingebouwd met personen
die zelf armoede hebben meegemaakt. Anderzijds via het in dienst nemen
van een Team voor Advies en Ondersteuning, bestaande uit een
ervaringsdeskundige
en een opgeleide deskundige die in tandemverband samenwerkten.<br>
<br>
Door op die manier zelf het eigen beleid heel sterk te verbinden met
ervaringsdeskundigheid, wilde de provinciale administratie een
voorbeeldfunctie
vervullen ten aanzien van het werkveld en van lokale besturen. Pas
wanneer ze die functie zelf op een behoorlijke wijze vervulde, zou
ze ook stappen kunnen beginnen zetten in functie van het ter
beschikking
stellen van de advies- en ondersteuningscapaciteit van het Team voor
Advies en Ondersteuning aan plaatselijke diensten en organisaties
uit de provincie, aan lokale besturen en aan ervaringsdeskundigen
die op een permanente basis worden ingeschakeld door diensten en
instanties
uit de provincie.<br>
<br>
<hr>
<a href="handboek-ed017.html"><img src="previous_motif.gif"
 alt="Previous"> Vorige</a> <a href="index.html"><img
 src="contents_motif.gif" alt="Up"> Titelpagina</a> <a
 href="handboek-ed106.html"><img src="next_motif.gif" alt="Next"> Volgende</a>

<!-- Start of StatCounter Code -->
<script type="text/javascript" src="../../../../statcounter/statcounter_vars.js">
</script>
<script type="text/javascript" src="http://www.statcounter.com/counter/counter.js">
</script>
<!-- End of StatCounter Code -->


</body>
</html>

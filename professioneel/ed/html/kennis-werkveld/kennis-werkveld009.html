<!DOCTYPE HTML PUBLIC "-//W3C//DTD HTML 4.0 Transitional//EN"
            "http://www.w3.org/TR/REC-html40/loose.dtd">
<HTML>
<HEAD>

<META http-equiv="Content-Type" content="text/html; charset=ISO-8859-15">
<META name="GENERATOR" content="hevea 1.09">
<LINK rel="stylesheet" type="text/css" href="kennis-werkveld.css">
<TITLE>Besluit: Een uitgesproken dialogische methodiek</TITLE>
</HEAD>
<BODY style="color: rgb(0, 0, 0); background-color: rgb(255, 204, 153);" alink="#000099" link="#000099" vlink="#990099">
<A HREF="kennis-werkveld008.html"><IMG SRC="previous_motif.gif" ALT="Previous"> Vorige</A>
<A HREF="index.html"><IMG SRC="contents_motif.gif" ALT="Up"> Titelpagina</A>
<A HREF="kennis-werkveld010.html"><IMG SRC="next_motif.gif" ALT="Next"> Volgende</A>
<HR>
<H1 CLASS="chapter"><A NAME="htoc182">Hoofdstuk 8</A>  Besluit: Een uitgesproken dialogische methodiek</H1><P>Armoede is een vorm van sociale uitsluiting. Sociale uitsluiting impliceert
dat de betrokken groep niet of onvoldoende krachtig aanwezig is in
het maatschappelijk debat met zijn noden, wensen en perspectieven.
Sociale uitsluiting impliceert dus dat de stem van de betrokken groep
onvoldoende gehoord wordt, omdat die uit het maatschappelijk debat
geweerd wordt. De werking van de verenigingen waar armen het woord
nemen en hun samenwerking in het Vlaams Netwerk van Verenigingen waar
Armen het Woord Nemen is hierop een structureel antwoord.</P><P>Het concept van de missing link maakt er ons attent op dat we die
ontoereikende participatie niet enkel mogen zien als een maatschappelijk
fenomeen dat de armen als groep treft. Het concept maakt juist heel
duidelijk zichtbaar hoe de sociale uitsluiting ertoe leidt dat de
stem van ieder individu dat verplicht wordt in armoede te leven niet
gehoord dreigt te worden in elk contact met de maatschappelijke instituties,
in elk contact met de diensten, de organisaties en de voorzieningen
waarmee mensen in armoede dagelijks te maken krijgen. De missing link
leert ons bovendien dat we die stokkende dialoog tussen de arme en
die diensten, organisaties en voorzieningen niet moeten toeschrijven
aan het slecht functioneren van deze laatsten of aan de onwil of de
onkunde van de mensen die er werken. De missing link verduidelijkt
dat het eerder het grote verschil in ervarings- en belevingswereld
is, dat maakt dat mensen in armoede zo moeilijk gehoor vinden. Die
verschillende werelden leiden ertoe dat er vaak naast elkaar in plaats
van met elkaar gepraat wordt.</P><P>De methodiek van het inschakelen van ervaringsdeskundigen kan men
daarom zien als een structureel antwoord op deze problematiek op het
niveau van de concrete dagelijkse uitsluitingsprocessen die zich steeds
opnieuw reproduceren in de contacten tussen diensten en armen. Zo
bezien is ook deze methodiek een door en door dialogische methodiek.</P><P>De veelvuldige citaten in dit boek hebben dit duidelijk zichtbaar
gemaakt. In <A HREF="#fig:De-methodiek-ED">figuur 8.1</A> hebben we getracht
het fundamenteel dialogische karakter van de methodiek ervaringsdeskundige,
zoals die in de alledaagse praktijk gestalte krijgt, op een schematische
wijze samen te vatten.</P><BLOCKQUOTE CLASS="figure"><DIV CLASS="center"><HR WIDTH="80%" SIZE=2></DIV>
<A NAME="fig:De-methodiek-ED"></A>
<IMG SRC="schema-dialogische-methodiek.png"><DIV CLASS="caption"><TABLE CELLSPACING=6 CELLPADDING=0><TR><TD VALIGN=top ALIGN=left>Figuur 8.1: De methodiek ED, voorgesteld als dialogische
methodiek</TD></TR>
</TABLE></DIV><DIV CLASS="center"><HR WIDTH="80%" SIZE=2></DIV></BLOCKQUOTE><P>Een ervaringsdeskundige verwoordde dit dialogische karakter van de
methodiek eens op de volgende kernachtige manier: </P><BLOCKQUOTE CLASS="quotation">
&#X201C;Ik werk niet. Ik ben hier gewoon aanwezig om mijn baas te ambeteren.&#X201D;
</BLOCKQUOTE><P>
Waarmee meteen ook duidelijk gemaakt wordt dat de ervaringsdeskundige
het als zijn taak ziet om in de dialoog de stem van mensen in armoede
aanwezig te stellen, te versterken of te verduidelijken. Die stem
is structureel de zwakste, en dus is het logisch dat de ervaringsdeskundige
de kant kiest van het perspectief van de arme. Maar vanuit die positie
gaat hij wel voluit voor de dialoog tussen die arme en de dienstverleners.</P><P>Het uitgesproken dialogische karakter van de methodiek, zoals dat
in de praktijk tot uiting komt, vindt zijn verantwoording in het Beroepscompetentieprofiel
`ervaringsdeskundige in de armoede en sociale uitsluiting':</P><BLOCKQUOTE CLASS="quotation">
&#X201C;We kunnen in de beroepsopdrachten van de ervaringsdeskundige
twee sporen onderscheiden:<BR>
<B>Spoor 1</B>: Enerzijds gaat de ervaringsdeskundige in dialoog
met collega's, de organisatie en het beleid om het inzicht in de 'missing
link' te verhogen.&#X201D; [<CITE><A HREF="kennis-werkveld010.html#SERV-06">SERV 2006</A>, p. 9</CITE>]
</BLOCKQUOTE><P>
Dit spoor wordt duidelijk weerspiegeld in <A HREF="#fig:De-methodiek-ED">figuur 8.1.</A></P><P>Hoe deze dialoog in de praktijk kan verlopen, werd in dit boek veelvuldig
zichtbaar gemaakt, ook dat dit soms moeizaam zoekend verloopt. Het
volgende citaat uit een interview illustreert dit nog eens heel gevat.</P><BLOCKQUOTE CLASS="quotation">
&#X201C;Als ED hier, nu, vandaag toekomt op de dienst op een dergelijke
manier en helemaal overstuur over een situatie, waarin vanuit mijn
perspectief gezien, echt alle waarden en normen met de voeten getreden
worden, dan kan ik op mezelf vertrouwen en zeggen, `ja, maar ED, kust
mijn....., daar zijn alle waarden en normen effectief overtreden,
dus laat dat nu maar gebeuren, laat ze dat kind nu maar plaatsen!'
Ja? Of ik zou ook kunnen zeggen, `ja maar neen neen, ED, gij hebt
gelijk,' en door zo te reageren, ook mijn eigen waarden en normen
verloochenen en laten voor wat ze zijn. En geen van die twee reacties
is een goede.<P>Ik moet daar een gulden middenweg in zoeken. Dus heb ik eigenlijk
daarjuist aan ED gezegd, `ED, ik begrijp wel dat er diensten zijn
die die weg kiezen, en ik begrijp wel dat jij die heel andere weg
kiest. Laten we nu ne keer samen gaan zoeken van waar zit het verschil
en waarom vindt gij die ene weg zo erg dat ge er zo overhoop van zijt.'
Ge lost dat niet in twee minuten op. Ik ben er vast van overtuigd
dat, nadat jij hier weg bent, ED en ik hier nog een uur of langer
over zitten te praten, omdat we dus echt daarin samen moeten gaan
zoeken.</P><P>Ik had gehoopt vandaag op tijd thuis te zijn. Dit zal me niet lukken.
Ik wil dat ook wel investeren. Maar het slorpt mezelf wel heel erg
op. Het was veel gemakkelijker voor mij om te zeggen, `ED, foert,
hé!' Of ik kan ook helemaal meegaan met ED, en met hetzelfde gevoel
als zij naar huis gaan en mij dan afvragen van wat heb ik nu eigenlijk
gedaan. Want daar liggen mijn waarden niet, hé. Dus dat is het ook
niet.</P><P>Ik kan dus alleen maar gaan zoeken. En dat zoeken, dat wil ik doen.&#X201D;
</P></BLOCKQUOTE><P>
Het beroepscompetentieprofiel heeft het nog over een tweede spoor:</P><BLOCKQUOTE CLASS="quotation">
&#X201C;<B>Spoor 2</B>: Anderzijds zal de ervaringsdeskundige participeren
in de activiteiten van de organisatie ter bestrijding van de armoede,
maar dit steeds vanuit zijn specifieke invalshoek, gefocust op het
recht en de gelijkwaardigheid van de kansarme.&#X201D; [<CITE><A HREF="kennis-werkveld010.html#SERV-06">SERV 2006</A>, p. 9</CITE>]
</BLOCKQUOTE><P>
Ook dit spoor van de methodiek kwam in de verhalen van onze gesprekspartners
en in dit boek uitgebreid aan bod.</P><P>Hoe in het licht van dit spoor naar het schema in <A HREF="#fig:De-methodiek-ED">figuur 8.1</A> kan gekeken worden, vraagt wellicht iets meer toelichting. Dialogeren
is het uitwisselen van betekenissen. We zijn spontaan geneigd om bij
het begrip dialoog in de eerste plaats te denken aan woorden als de
instrumenten voor die betekenisuitwisseling, zodat we het begrip gemakshalve
vaak reduceren tot verbale dialoog. Het is nochtans bekend dat ook
gedrag een drager van betekenis is. In de context van de communicatieleer
gebruikt men in dat verband de term non-verbale communicatie. Vanuit
dit gegeven hebben we er in ons schema voor geopteerd om de acties
van de ervaringsdeskundige, zoals die in het tweede spoor uit het
beroepscompetentieprofiel omschreven worden, ook onder te brengen
onder de grote noemer van dialoog.</P><P>Door dit te doen willen we er de aandacht op vestigen dat ook de concrete
werkzaamheden van de ervaringsdeskundige ons heel veel te vertellen
hebben over het perspectief van mensen in armoede. Ze worden immers
gestuurd door een kennis van armoede van binnenuit. En vanuit die
kennisachtergrond verricht hij die werkzaamheden, zoals het beroepscompetentieprofiel
het stelt, `vanuit zijn specifieke invalshoek, gefocust op het recht
en de gelijkwaardigheid van de kansarme.' Onder het gedrag van de
ervaringsdeskundige zit met andere woorden een schat aan informatie
verborgen en daarom vinden we het geen echt grote gedachtesprong om
ook in dit spoor in de beroepsuitoefening van de ervaringsdeskundige
aanzetten tot of minstens kansen op dialoog te zien. </P><P>Door te kiezen voor een dergelijk perspectief op het beroep van ervaringsdeskundige
willen we de collega's waarmee de ervaringsdeskundige samenwerkt,
nadrukkelijk uitnodigen om heel actief aandacht te hebben voor de
betekenissen die op die manier door de ervaringsdeskundige in de (non-verbale)
communicatie worden gebracht en om er deze laatste eventueel zelfs
expliciet toelichting bij te vragen. Zodoende nodigt het schema de
collega's van de ervaringsdeskundige uit tot een heel actieve zoekende
houding in hun dialoog met de ervaringsdeskundige, en dit door in
die dialoog niet enkel oor te hebben voor de betekenissen die de ervaringsdeskundige
expliciet verwoordt, maar door ook permanent oog te hebben voor mogelijke
andere kanalen waarlangs elementen van het perspectief van mensen
in armoede zichtbaar kunnen worden.</P><BLOCKQUOTE CLASS="quotation">
&#X201C;En dat is cruciaal, want de methodiek toont zich in de praktijk,
in samen dingen doen, eventueel ook naar de cliënt toe.&#X201D;
</BLOCKQUOTE><P>
Nooit zou men uit het oog mogen verliezen dat het dialogische karakter
van de methodiek zich situeert tegen de achtergrond van de missing
link [<CITE><A HREF="kennis-werkveld010.html#Spi-05">Spiesschaert 2005</A>, p. 61-72</CITE>] en de diepe kloof [<CITE><A HREF="kennis-werkveld010.html#Spi-05">Spiesschaert 2005</A>, p. 29-59</CITE>]
die mensen in armoede scheidt van de rest van de samenleving. Dit
houdt in dat het effectief tot stand komen van een dialoog geenszins
vanzelfsprekend is, met andere woorden, dat het geenszins evident
is dat er uit het elkaar treffen van twee wezenlijk van elkaar verschillende
werelden ook een daadwerkelijk gesprek, een echte ontmoeting ontstaat.
En waar men er om wat voor reden dan ook niet in slaagt om zo een
ontmoeting te realiseren en een dialoog op gang te brengen, is de
kans reëel dat de zaak uitmondt in een confrontatie of een strijd
tussen elkaar niet begrijpende perspectieven. Ook dit element van
strijd en opboksen doorspekte geregeld de citaten in dit boek. Het
tegenovergestelde zou pas verbazing wekken met zodanig van elkaar
verschillende ervarings- en belevingswerelden.</P><P>Die achtergrond en die hele context van de missing link, die aan de
basis ligt van de methodiek van het betrekken van ervaringsdeskundigen
bij de strijd tegen armoede, vereist van alle betrokken actoren duidelijke
engagementen en specifieke houdingen.</P><P>De methodiek ervaringsdeskundigheid vereist in de eerste plaats van
alle betrokkenen de wil om te erkennen</P><UL CLASS="itemize"><LI CLASS="li-itemize">
dat armoede een diep onrecht is;
</LI><LI CLASS="li-itemize">dat armoede een fundamentele aantasting van de menselijke waardigheid
is;
</LI><LI CLASS="li-itemize">dat armoede de slachtoffers ervan berooft van hun eigenwaarde en hen
verhindert om de kennis en de vaardigheden te verwerven en te behouden
die nodig zijn om volwaardig aan de samenleving te kunnen deelnemen.
</LI></UL><P>
Vervolgens moet die uitgesproken wil zich ook vertalen in een voortdurende
inzet van alle actoren om in communicatie te blijven gaan over het
eigen perspectief en dat van de andere. Die voortdurende inzet vertaalt
zich minimaal in de volgende houdingen:</P><UL CLASS="itemize"><LI CLASS="li-itemize">
tijd en ruimte maken voor de andere;
</LI><LI CLASS="li-itemize">actief bevragen en actief luisteren;
</LI><LI CLASS="li-itemize">diepgang leggen in de communicatie;
</LI><LI CLASS="li-itemize">ruimte kunnen laten en respect kunnen opbrengen voor een afwijkend
perspectief.
</LI></UL><P>
Gebouwd op deze fundamenten kan de methodiek oneindig veel concrete
vormen aannemen op het gebied van de inbedding in een organisatie,
op het vlak van de taken en functies van de ervaringsdeskundige, inzake
samenwerkingsformules en in verband met alle mogelijke andere praktische
modaliteiten.</P><P>Het spreekt voor zich dat de beschreven engagementen en houdingen
niet enkel voorwaarden zijn voor de toepassing zelf van de methodiek,
maar evenzeer voor de ontwikkeling ervan in de concrete context van
een organisatie.</P>

<HR>
<A HREF="kennis-werkveld008.html"><IMG SRC="previous_motif.gif" ALT="Previous"> Vorige</A>
<A HREF="index.html"><IMG SRC="contents_motif.gif" ALT="Up"> Titelpagina</A>
<A HREF="kennis-werkveld010.html"><IMG SRC="next_motif.gif" ALT="Next"> Volgende</A>

<!-- Start of StatCounter Code -->
<script type="text/javascript" src="../../../../statcounter/statcounter_vars.js">
</script>
<script type="text/javascript" src="http://www.statcounter.com/counter/counter.js">
</script>
<!-- End of StatCounter Code -->


</BODY>
</HTML>
